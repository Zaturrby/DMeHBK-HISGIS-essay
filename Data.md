## Data

### Selectie

Er zijn veel criteria waarmee datasets gecreëerd en geselecteerd kunnen worden. Data is zonder twijfel waardebetrokken. Zij is ‘capta’, genomen van de werkelijkheid in plaats van gegeven daardoor, zoals Drucker kundig beschrijft. De eenheden waarmee de data de werkelijkheid beschrijft zijn tevens divers.[^1] In tegenstelling tot traditionele bronnen wordt de werkelijkheid vaak kwantitatief beschreven aan de hand van enkele begrippen. Soms zijn die begrippen erg effectief. Geografie kan betekenisvoller worden weergegeven met kaarten dan met woorden. Soms zijn die begrippen ineffectief. Kwesties van de geest hebben vaak een groot aantal variabelen, die niet zomaar met enkele meetbare eenheden kunnen worden beschreven. Een goed voorbeeld van het perspectief dat een enkele eenheid biedt is de visualisatie van kunstenaarslevens in het blad Nature.[^2] Welke redenen er voor de keuze van eenheden zijn en de conclusies die daaruit getrokken kunnen worden moet goed worden beschreven.

De beschikbaarheid van data en de criteria waarmee een onderzoeker deze selecteert is vervolgens belangrijk. Veel bronnen worden aan de hand van populariteit gedigitaliseerd en er zijn weinig plannen om de overige delen van de collectie een gelijkwaardige aandacht te gunnen.[^3] Dit geeft bijvoorbaat smaller perspectief dan mogelijk is. Onderzoekers bekijken deze data vervolgens weer met hun eigen waarden. Maar doordat vaak de middelen ontbreken om op grote schaal data te beoordelen of controleren gaat de onderzoeker snel op zijn intuïtie af. Er wordt een grote verantwoordelijkheid bij de onderzoeker gelegd om het bereik en de autoriteit van de data in te schatten. Er zijn middelen om de kwaliteit in te schatten maar die zijn sterk afhankelijk van de vaardigheden en middelen van de onderzoeker.  Uiteindelijk komt het vaak neer op vertrouwen en een gezond verstand, waar gesystematiseerde beoordelingscriteria weinig aan bijdragen. De selectieproblematiek wordt ook vaak teniet gedaan door simpelweg een gebrek aan betere data. 

### Authenticiteit

Bewustzijn van het bewerkingsniveau van de data is van groot belang. Alle brondata is uiteindelijk tot op een zeker niveau bewerkt. In dit proces wordt context en daarmee betekenis gestript om de inhoud transformeerbaar te maken. Dit begint al in de transitie van papieren media naar digitale. De context wordt verder gestript als we structuur brengen in die materialen. Bovendien wordt er context toegevoegd. Meta-data verweeft contemporaine inzichten en technische gemakken met bronmateriaal. Om de data verder te harmoniseren en links te maken worden ontologiën en Linked Data gebruikt. Hierdoor worden bruggen tussen gegevens geslagen die contemporain niet bestonden. Deze toevoegingen zijn erg vruchtbaar gebleken om tot nieuwe perspectieven te komen. Maar tegelijkertijd is verstandig om deze bewerkingsniveaus goed gescheiden te houden van de brondata. 

Bij geografie is dat bijzonder van belang. Kaarten worden gegeorefereerd en gevectoriseerd om een completere representatie van de historische werkelijkheid te vormen. Dit biedt een anachronistisch perspectief waardoor wij de contemporaine situatie beter kunnen inschatten. Maar wanneer wij gaan zoeken naar de reden achter historische gebeurtenis kan slecht geografisch inzicht juist doorslaggevend zijn. Wie weet dacht Napoleon wel dat Rusland veel kleiner was. Hoewel wij hetzelfde bronmateriaal gebruiken, veranderen de technische transformaties de betekenis. De vergelijking tussen contemporain en hedendaags kaartmateriaal leidt ons tot dit inzicht. De originele bron verliest zijn waarde niet door digitalisatie, integendeel: digitalisatie maakt de originele bron waardevoller.

### Hergebruik

Datasets staan niet gelijk aan de implementatie. Visualisaties en tools zijn niet uitsluitend data. In de kantlijnen harmoniseert de onderzoeker de data verder en voegt daarmee een extra laag waarden toe. Het is belangrijk de de uiteindelijke data waarop de visualisatie is gebaseerd beschikbaar zijn los van de implementatie. De data moet open zijn en technisch gemakkelijk beschikbaar. Data archieven zoals DANS spelen hierbij een grote rol.[^4] Maar ook exploratieve interfaces bieden een belangrijke eerste verkenningsmogelijkheid van de data. Dit versnelt het onderzoeksproces. Application Programmer Interfaces (API) zijn tevens een goede oplossing om data te delen en beschikbaar te maken online, hoewel deze wel minder duurzaam zijn dan opslag zoals DANS. Bij API’s wordt de scheiding tussen data en implementatie ook waziger, maar is hierbij nog wel aanwezig. De archivering en verantwoordelijke omgang met data is essentieel voor de Digital Humanities. Door goed datamanagement is er een cumulatief effect mogelijk binnen de geesteswetenschappen.
---- 

[^1]:	Drucker, Johanna. “Humanities Approaches to Graphical Display.” *Digital Humanities Quarterly* 5.1 (2011). Web.

[^2]:	-geen info-

[^3]:	Zaagma, Gerben. “On Digital History.” *BMGN - Low Countries Historical Review* 128.4 (2013): 3-29. Print.

[^4]:	Koninklijke Nederlandse Akademie van Wetenschappen. *Data Archiving and Networked Services (DANS).* Web. \<http://www.dans.knaw.nl/\>