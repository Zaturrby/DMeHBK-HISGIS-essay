## Interpretatie

Fry’s stappen voor datavisualisatie zijn begrenst in humanistisch perspectief. De humanistische taalverwerkingsmachine kan pas echt aan het ratelen gaan als de visualisatie staat. Pas dan kunnen de humanistische methodieken volledig ingezet worden, zoals Rens Bod met Humanities 3.0. ook betoogd.[^1] Doordat de keuzes van data en implementatie volledig onder de controle van de onderzoeker hebben gestaan is nu ook een bewuste interpretatie mogelijk. De onderzoeker heeft vooral gedacht door middel van het maakproces. De data is verkend, er zijn wireframes gemaakt, prototypes en uiteindelijk staat de visualisatie of applicatie. Fenomenen moeten nu geduid worden. Hiervoor is een grondig literatuuronderzoek en een interpretatief perspectief wenselijk. 

De dubbele last op een onderzoeker roept echter terecht vragen over haalbaarheid op. Het proces is aanzienlijk intensiever en collectiever. Maar daarachter ligt een groter probleem in het veronderstelde kennisdoel van de geesteswetenschap. Is het doel een positivistisch in het vinden van patronen of hebben de geesteswetenschappen een meer romantisch doel in het verrijken en diversificeren van de samenleving? Het onderzoek wordt in de traditionele methoden vaak ingestoken met een onderzoeksvraag. Bij de digitale methoden is het startpunt intuïtief de bron of de data. Het reflexieve proces tussen bron en onderzoeker dat er is bij ieder type onderzoek is wordt duidelijk gewonnen door de bron bij digitale methoden. De nadruk ligt daardoor bij voorbaat al op patronen. Terwijl de traditionele methoden meer beginnen bij de vraag en maatschappijkritische representaties die daarmee worden gecreëerd. 

Het eindresultaat moet ondanks de moeite die in digitale methoden gaan zitten uiteindelijk onder dezelfde voorwaarden gewogen worden. Visualisaties en interfaces zijn slechts een tussenstap tussen de bron of data en de onderzoekstekst. Als we bijvoorbeeld willen uitzoeken wie of wat het meest bepalend is geweest voor de Amsterdamse architectuur in de 16e eeuw is het zeer voordelig dat we een kaart van Amsterdam omstreeks 1500 en 1600 op het scherm tevoorschijn kunnen halen, en die met elkaar kunnen vergelijken. Het liefst algoritmisch om ons oog al te leiden naar de verschillen. Vervolgens moet de technologie losgelaten worden en de disciplinaire bril opgezet worden. In de vergelijking zijn redeneringen van agency en ongelijkheden mogelijk zoals sociaal-economische, feministische of post-kolonialistische. Eveneens perspectieven zoals het semiotische zijn erbij gediend, want de veranderingen in de objecten zijn symptomen van de contemporaine discussie en betekenis.[^2] Dit narratief, deze tekst, is het uiteindelijke geesteswetenschappelijke onderzoeksresultaat, niet de visualisatie of interface.

Traditionele methoden hebben een sterke wisselwerking met de specifiek bestudeerde objecten maar ook met verdiepende filosofieën. Maar de complexe dimensies die de Digital Humanities hieraan toe voegen met statistiek, visualisaties en interfaces zijn eveneens waardevol. De versmelting van de talige traditionele methoden en de kwantitatief of visueel georiënteerde digitale methodologieën creëren het onderscheid tussen de Digital Humanities en de computerwetenschappen. Hoewel onderzoeken op dezelfde manier moeten worden gewogen is daarentegen wel heel gemakkelijk om Digitale Humanisten de grond onder de voeten weg te schieten vanuit geesteswetenschappelijk perspectief. Zij hebben vele malen minder tijd voor hun studies en schrijfvaardigheden dan traditionele humanisten. Ook hun onderzoeksprojecten zijn vele malen omvangrijker. 

Maar hoewel het geesteswetenschappelijk resultaat vergelijkbaar zal zijn, is de maatschappelijke impact van digitale humanisten vele malen groter. De visualisaties en tools zijn gemakkelijk te valoriseren. Mapping Occupation is een goed voorbeeld van hoe een narratief gemakkelijk aan een visualisatie kan worden toegevoegd en gedeeld kan worden.[^3] Traditionele geesteswetenschappers isoleren zich doordat zij zichzelf en hun standpunten niet effectief autonoom kunnen profileren in moderne media zoals het internet. Daarnaast vechten traditionele humanisten vechten voor een sterk beperkte hoeveelheid banen terwijl goed opgeleide digitale humanisten overal inzetbaar zijn. Technologie is een belangrijk onderdeel van de Bildung in een moderne samenleving.

De vraag die daarmee opborrelt is of de geesteswetenschap wel naar universele kennis streeft of maatschappelijke impact. Digitale humanisten hebben goud in de handen met hun maatschappelijk relevante vaardigheden, traditionele wetenschappers met hun maatschappijkritische theorieën. Nu nog samen in één pakket: De waarde ligt in hybriditeit.[^4] We moeten stoppen met ons te richten op de legitimatie van digitale methoden, maar ons richten op de uitvoering daarvan en de resultaten die ze kunnen genereren.[^5] De investering in de digitale methoden betaalt zich ruimschoots terug in maatschappelijke impact en inzetbaarheid. Dit rechtvaardigt de investering en maakt de Digital Humanities haalbaar.
---- 

[^1]:	Bod, Rens. “Who’s Afraid of Patterns?” *BMGN - Low Countries Historical Review* 128.4 (2013):171-180. Print. 

[^2]:	Hate, Michael en Charlotte Klonk. *Art History: A critical introduction to its methods. *Manchester: Manchester University Press, 2006.

[^3]:	Downs, Gregory P. en Scott Nesbit. Mapping Occupation. Web. 16 Jan. 2016. \<[https://www.mappingoccupation.org/][1]\>

[^4]:	Zaagma, Gerben. “On Digital History.” *BMGN - Low Countries Historical Review* 128.4 (2013): 3-29. Print.

[^5]:	Boonstra, Onno, Leen Breure and Peter Doorn. Past, present and future of historical information science. Amsterdam: DANS, 2006. Print.

[1]:	https://www.mappingoccupation.org/