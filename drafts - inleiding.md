
## Inleiding

De Verenigde Oost-Indische Compagnie is een nog steeds zeer bekende handelsonderneming van Nederland in de 17e en 18e eeuw. Minder bekend is echter hoe kennis van deze onderneming aan ons is overgeleverd. Er zijn vele documenten en kaarten maar er is ook een omvangrijke boekhouding van de Boekhouder Generaal Batavia beschikbaar. Deze bron is een belangrijke aanvulling op ons begrip van VOC, maar het is ook één van de minst toegankelijke bronnen. Zij bestaat uit duizenden pagina’s gevuld met informatie over de schepen die van Nederland naar Azië varen en visa versa. Daarnaast zijn er vele handelsreizen binnen Azië opgenomen. De boekhouding is ongekend rijk aan kwantitatieve waardes: er zijn plaatsen, datums, handelswaardes en de goederen die de schepen hebben vervoerd. 

Drie jaar geleden is deze bron door het Huygens ING omgezet naar gestructureerde data. Aan deze database is een online interface gekoppeld die het mogelijk maakt om te zoeken daarbinnen. Dit was een belangrijke stap voorwaarts om deze bron toegankelijk te maken. Maar nog steeds is het moeilijk om de kwantitatieve informatie om te zetten naar een kwalitatief narratief. Door de cijfermatige en dus abstracte natuur is het menselijke ver te zoeken. Desondanks twijfelen we er niet aan dat abstracte waardes, bijvoorbeeld financiële, grote impact hebben op onze levens. We zijn geneigd deze assumptie door te trekken naar het verleden, maar we weten niet of de verhoudingen tussen het abstracte en het leven hetzelfde zijn. Dat er een relatie met de werkelijkheid is twijfelen we echter niet aan. Maar welke realiteit schept deze bron en hoe krijgen we daar toegang toe? 

Het is niet deze eerste keer dat deze bron systematisch onderzocht wordt. Eerdere kwantitatieve onderzoeken hebben met veel moeite de data nog verder geabstraheerd naar vlootgroottes en soortgelijke waardes. Hierdoor werd de data inzetbaar voor lopende teksten, maar tegelijkertijd werd er een laag betekenis gestript. Een groot bezwaar op de kwantitatieve methodes van de jaren ’70 en ’80 was dat geen enkel getal de werkelijkheid zo betekenisvol kon beschrijven als een talig narratief. Daarnaast was het wetenschappelijk ook problematisch. Een individuele agent kan meer impact hebben op het verloop van de geschiedenis dan abstracties zoals vlootgroottes. Zo ook aggregeren hogere numerieke abstracties naast de verhalen ook de onzekerheden die besloten liggen in de vele duizenden records. Een getal of zelfs een grafiek is vaak geen interessant eindstadium.

Gelukkig bieden hedendaagse algoritmes en communicatiemogelijkheden alternatieven. Dynamische visualisaties en interfaces hebben het potentieel om datgeen te bieden waar de kwantitatieve historici van droomden: De constructie van betekenisvolle narratieven op basis van data. Met een soortgelijke droom hebben wij geprobeerd de data tot leven te brengen. De duizenden pagina’s tekst en tienduizenden manuren zijn gecomprimeerd in een visueel gecomprimeerd tot een behapbaar narratief van enkele minuten, zonder het oog te verliezen op de wetenschappelijke onzekerheden. Met thebrownmap.nl willen wij proberen alle waardes in de bron dicht verweven met elkaar weer te geven, hoewel er op dit moment nog een sterke nadruk ligt op de geografische gegevens. Wij hopen hiermee uiteindelijk een stimulerende en rijke exploratieve omgeving te creëren die nieuwe vragen kan oproepen en tegelijkertijd kan dienen ter valorisatie van het meest definiërende handelsavontuur van Nederland. 

Maar dit moet op een verantwoorde manier gebeuren. Dit essay zal proberen een  eerste hand te leggen aan een methodologisch kader waarbinnen deze tool zich beweegt en te verkennen welke positie het kan innemen binnen de constructie van een betrouwbaar en veelzijdig historisch narratief. Zo zal allereerst worden gezocht naar duidelijke criteria om deze tool te beoordelen. De tool zal daarbij in de context van vergelijkbare applicaties worden geplaatst. Daarbij zal de vraag of universele criteria mogelijk zijn aandacht genieten. De bronnen, doelen en de voorwaarden waaronder digitale projecten zich ontwikkelen verschillen immers wild van elkaar en dat heeft grote invloed op de beoordeling van de resultaten. Als laatste zullen deze criteria worden toegepast om verbeterpunten voor de tool te formuleren, zodat dit essay niet slechts geïsoleerd wegwerpartikel is.